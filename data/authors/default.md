---
name: শাইখ মীযান হারুন
avatar: /static/images/avatar.png
occupation: এম ফিল, আকীদাহ ও সমকালীন মতবাদ
company: কিং সৌদ বিশ্ববিদ্যালয়
email: address@yoursite.com
twitter: https://twitter.com/Twitter
linkedin: https://www.linkedin.com
github: https://github.com
---

শৈশবে আমার বেড়ে ওঠা মাওলানা দেলাওয়ার হোসাইন সাঈদীর (ফা.আ.) ওয়াজ শুনে। আমার দাদীজান (র.) তার খুব ভক্ত ছিলেন। দূরে কোনো আত্মীয়দের বাড়ির পাশে কোথাও সাঈদী সাহেবের ওয়াজের কথা শুনলে ছুটে যেতেন। আমিও সঙ্গে যেতাম। কেবল আমি নই; সেই ক্যামেরাহীন যুগে সমগ্র দেশে এবং বিশেষত আমাদের বরিশাল অঞ্চলে সাঈদী সাহেবের ওয়াজের প্রতি সাধারণ মানুষের যে অসীম অনুরাগ ছিল, ক্যামেরার যুগে সেটা ভাবলে বিস্ময় লাগে। ওখানে দল-মতের কোনো ব্যাপার ছিল না। কুরআনের পাখি দাঊদী কণ্ঠে কুরআন পড়তেন। গ্রামীণ মানুষের মনের সঙ্গে মিশে সহজ অথচ বিশুদ্ধ ভাষায় তাফসীর করতেন। মানুষ সম্মোহিত হয়ে শুনতো। 
এরপর আমি ঢাকায় আসি। জামিয়া মুহাম্মাদিয়া ইসলামিয়া বনানীতে মক্তব বিভাগে ভর্তি হই। প্রায় এক যুগ একই মাদরাসার পরিমণ্ডলে থেকে আলিফ-বা দিয়ে শুরু করে দাওরায়ে হাদীস সম্পন্ন করি। এই মাদরাসাটির প্রতিষ্ঠা ও পরিচালনায় চরমোনাই এবং তাবলীগ জামায়াতের যুগপ‌ৎ অবদান ছিল। ফলে চরমোনাইদের সাপ্তাহিক হালকা যিকির ও মাসিক ইজতেমাতে শরীক হওয়া ছিল সাধারণ ব্যাপার। আমার মুরব্বী আমার মামা মুহাম্মাদ ইদরীস (হাফি.) চরমোনাইর একজন একনিষ্ঠ অনুরাগী। ফলে মামার সঙ্গে চরমোনাই মাহফিলেও যেতাম। একইভাবে এক মাস পর পর তিন দিন তাবলীগে যাওয়া, ছুটির সময় তিন দিন বা সাত দিনের জন্য বের হওয়াও ছিল স্বাভাবিক রুটিনের অন্তর্ভুক্ত। 
বনানী জামিয়ায় আমার ওপর সকল উস্তাদের ঋণ হিমালয়সম। ওখানেই আমার জীবনের প্রাথমিক পথ ও গতিধারা রচিত হয়েছে। তবে জামিয়ার ভাইস প্রিন্সিপাল আমার মুহসিন মুরব্বী মুফতী ওয়াজেদ আলী (হাফি.)সহ দুয়েকজন উস্তাদ আমার চিন্তাধারা তৈরিতে যে অবদান রেখেছেন সেটা অপরিশোধ্য, অবর্ণনীয়। তারা আমাকে যা শিখিয়েছেন সেটার খোলাসা ছিল অনেকটা এমন, 'ভালোটা গ্রহণ করো। যেখানেই থাকুক। উম্মাহর সঙ্গে চলো'। তারাও ছিলেন একই পথের পথিক। এই বিশাল কওমী মাদরাসার একমাত্র মসজিদের খতীব ছিলেন জামায়াতের একজন নেতৃত্বস্থানীয় আলিম মাওলানা এ.কে.এম আব্দুর রশীদ মাদানী (র.)। চিন্তাধারার সুস্পষ্ট পার্থক্য থাকলেও মাদরাসার আলিমদের সঙ্গে তাঁর প্রকাশ্য কোনো বিরোধ ছিল না। ফলে এখানেও আমি উম্মাহমুখিতা শিখেছি। আমি প্রায়শই খতীব সাহেবের কাছে যেতাম। তাঁর মাদানী আরবী ও বৈশ্বিক চিন্তাভাবনা থেকে উপকৃত হতাম। একই সময়ে আমি আমার উস্তাদ মাওলানা রহমাতুল্লাহ কাসেমী হাফি. এর হাত ধরে মুফাক্কিরে ইসলাম আল্লামা আবুল হাসান আলী নদভীর বৈশ্বিক ও উদার চিন্তার সঙ্গে পরিচিত হই। বিস্তৃতভাবে এই মুহসিন ইমামের ফিকির ধারণ করি। 
বনানীতে থাকাকালেই পাশাপাশি আমি আলিয়াতে পরীক্ষা দিই। একটা সংক্ষিপ্ত সময় আলিয়ার পরিমণ্ডলে কাটাই। সেখানের উস্তাযরা স্বাভাবিকভাবেই জামায়াতের সঙ্গে সংশ্লিষ্ট ছিলেন। কিন্তু তারা আমাকে নিজেদের সন্তানের মতোই মূল্যায়ন করতেন। কওমীর ছাত্র এজন্য আমার প্রতি কখনো কেউ বিরক্তি বা বিদ্বেষ রাখবেন- এটা আমার কখনো ভাবারও সুযোগ হয়নি। এভাবেই কওমী, চরমোনাই, তাবলীগ, জামায়াত সবকিছু মিলেমিশে আমার জীবনে একাকার হয়ে যায়। এসব মাসলাকের কেবল ভালো মানুষগুলোই যেন আমার জীবনের সঙ্গে যুক্ত হয়ে যান। কেবল ভালো দিকগুলোই যেন আমি দেখতে পাই।  
এরপর আমি দুই বছর মিরপুরে শাইখ মুফতি দিলাওয়ার হুসাইন হাফি. এর আকবর কমপ্লেক্সে পড়ি। তখন আমি বয়স ও বুদ্ধিতে সাবালক। সেসময়ে মুরব্বী হিসেবে পাই আকবরের ভাইস প্রিন্সিপাল দাঈয়ে ইসলাম মাওলানা নাজমুদ্দীন (ফা.আ.) কে। তিনি আমার সামনে পুরো উম্মাহর দুয়ার খুলে দেন। উম্মাহর শাখাগত মতপার্থক্যের পরিবর্তে খ্রিস্টান মিশনারী, কাদিয়ানী ও হিন্দুত্ববাদ মুকাবিলার জন্য প্রস্তুতি নিতে বলেন। পাহাড়ে কাজের স্বাদ পাই আমি। সেখানে কাজের ভীষণ প্রয়োজনীয়তা অনুভব করি। একই সময়ে আমি জাহাঙ্গীরনগর বিশ্ববিদ্যালয়ে বাংলা পড়ি। ফলে প্রকৃত শত্রু-মিত্র চিনতে পাই। প্রকৃত লড়াইয়ের ক্ষেত্র কোনটা নিজ চোখে দেখি। উম্মাহর শাখাগত মতপার্থক্যগুলো আমার কাছে ধুলিকণার মতো ক্ষুদ্র হয়ে দেখা দেয়। 
অতঃপর আমি সৌদিতে চলে আসি। এখানেও আল্লাহ আমার জন্য এমন একটি বিশ্ববিদ্যালয় প্রস্তুত করেন যা ছিল মতাদর্শিক সংকীর্ণতা থেকে বিমুক্তির বিরল নমুনা। এখানে আমার মাশায়িখরা আমার হানাফী, দেওবন্দী পরিচয় সবকিছুই জানেন। কিন্তু আমার প্রতি কখনো বিদ্বেষ রেখেছেন, দূরে সরিয়ে দিয়েছেন- এটা কখনো ভাবনাতেই আসতে দেননি। এখানে থাকাকালীন সময়ে একবার ড. আব্দুল্লাহ জাহাঙ্গীর স্যার (রহি.) রিয়াদে আসেন। ঢাকা থেকে আমার মুরব্বী মাওলানা নাজমুদ্দীন হাফি. ফোন দিয়ে আমাকে বলেন, শাইখের সঙ্গে সাক্ষা‌ৎ করো। দাওয়াত ও তালীমের কাজে পরামর্শ নাও। অথচ তিনি কওমী আলিম। পরামর্শ নিতে বলছেন এক সালাফী আলিম থেকে। একইভাবে এখানে আমার মুহসিন মুরব্বী আকীদা বিভাগের প্রফেসর শাইখ ড. আব্দুল্লাহ সাহলী সবসময় বলেন, 'মীযান! উম্মাহর ভেতরে যে নামে পারো কাজ করো। স্রেফ শিরক, বিদআত কিংবা গোমরাহীর দিকে যেন না ডাকো সে ব্যাপারে সচেতন থাকো'।
এখানে আমার জীবনকাহিনী বলা উদ্দেশ্য নয়। বোঝানো উদ্দেশ্য, মানুষের চিন্তাধারা গড়ে ওঠার পেছনে পরিবেশ ব্যাপক প্রভাবশালী ভূমিকা রাখে। আপনি কাদের সঙ্গে মিশছেন, কোন্ পরিমণ্ডলে বড় হচ্ছেন, সেটা আপনার ভবিষ্য‌ৎ জীবনে বড় মাপের প্রভাব তৈরি করবে। আল্লাহর অনুগ্রহে আমার জীবনে আমি আহলুস সুন্নাহর সকল ধারার কেবল সুন্দর, উদার, ও উম্মাহমুখী মানুষগুলোর সাক্ষা‌ৎ ও সাহচর্যে ধন্য হয়েছি। ফলে আমি গোটা উম্মাহর প্রতি ঋণী।
