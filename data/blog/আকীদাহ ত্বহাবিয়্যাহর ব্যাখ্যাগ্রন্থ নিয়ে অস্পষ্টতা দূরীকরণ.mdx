---
title: 'আকীদাহ ত্বহাবিয়্যাহর ব্যাখ্যাগ্রন্থ নিয়ে অস্পষ্টতা দূরীকরণ'
date: '2021-11-09'
lastmod: '2021-11-09'
tags: ['পর্যালোচনা', 'সমালোচনা', 'ত্বহাবিয়্যাহ']
draft: false
summary: 'আকীদাহ ত্বহাবিয়্যাহর শুরুতে ব্যাখ্যাকার তথা আমার কথার ওপর আব্দুল্লাহ আল মাসঊদ ভাই দীর্ঘ পর্যালোচনা লিখেছেন। অর্থা‌ৎ লেখকের কথাতেই তারা ভুল দেখছেন। পুরো বই তো বাকি। অবশ্য তিনি আমার প্রতি মুহাব্বত প্রকাশ করেছেন এবং দরদপূর্ণ ভাষায় কথা বলেছেন। আমাদের আকীদাহ ত্বহাবিয়্যাহকে বাংলাভাষায় আকিদার কিতাবের তালিকায় একটি গুরুত্বপূর্ণ সংযোজন হিসেবে আখ্যা দিয়েছেন।'
authors: ['default']
---

# নির্মোহ পর্যালোচনা

'আকীদাহ ত্বহাবিয়্যাহ'র শুরুতে ব্যাখ্যাকার তথা আমার কথার ওপর আব্দুল্লাহ আল মাসঊদ ভাই দীর্ঘ পর্যালোচনা লিখেছেন। অর্থা‌ৎ লেখকের কথাতেই তারা ভুল দেখছেন। পুরো বই তো বাকি। অবশ্য তিনি আমার প্রতি মুহাব্বত প্রকাশ করেছেন এবং দরদপূর্ণ ভাষায় কথা বলেছেন। আমাদের আকীদাহ ত্বহাবিয়্যাহকে 'বাংলাভাষায় আকিদার কিতাবের তালিকায় একটি গুরুত্বপূর্ণ সংযোজন হিসেবে' আখ্যা দিয়েছেন। এটাকে সাধারণ পাঠক থেকে শুরু করে গবেষক পর্যন্ত সবার জন্য উপকারী বলেছেন। অর্থা‌ৎ অন্যান্য সমালোচকদের মতো অন্ধভাবে, আক্রোশ নিয়ে বিরোধিতা করেননি। ফলে তাকে শুকরিয়া জানিয়েছি। পাশাপাশি তার পোস্টে মুহাব্বতপূর্ণ মন্তব্য করেছি। তথ্য-প্রমাণসহ জবাব দিয়েছি। আগ্রহীরা সেখানে আমার উত্তর দেখতে পারেন। এখানে আমার ওয়ালে অতিরিক্ত কিছু কথা যোগ করছি। এগুলো সমন্বয়মূলক নয়; বরং  জবাবী ও প্রতিবাদমূলক। 
কিছুদিন আগে সমকালীন প্রকাশনী সৌদির সালাফী শাইখ আব্দুর রহমান আল-খুমাইয়্যিসের ত্বহাবিয়্যাহর ব্যাখ্যা প্রকাশ করেছিল। এতে আমাদের কওমী ঘরানার প্রতিক্রিয়ার কথা মনে আছে আপনাদের? হায় হায় হায় আকীদা যায় যায় রব উঠেছিল। তারা এতোটাই প্রতিবাদ জানিয়েছিল যে, সমকালীন একরকম তওবা করতে বাধ্য হয়েছিল এবং তারা সম্ভবত উক্ত বই আর জীবনে ছাপবে না। এই শক্ত প্রতিবাদের পেছনে তাদের যুক্তি ছিল- খুমাইয়্যিসের ব্যাখ্যা ত্বহাবীর বিশুদ্ধ ব্যাখ্যা নয়; বরং বিকৃতি ও ইমাম ত্বহাবীর আকীদা ব্যাখ্যার আড়ালে সালাফিয়্যাত প্রতিষ্ঠার ষড়যন্ত্র। কালামীদের এই প্রতিবাদ-সমালোচনা ইবনে আবিল ইযযসহ ত্বহাবিয়্যাহর ওপর সালাফী আলিমদের কৃত সবগুলো ব্যাখ্যার ব্যাপারে প্রযোজ্য। 
ত্বহাবিয়্যাহর ওপর কালামী তথা আশআরী ও মাতুরীদী ধারার ব্যাখ্যাগুলো সম্পর্কে সালাফী আলিমদের মূল্যায়ন কেমন? সমান সমান। কারণ তাদের মতে, ইমাম ত্বহাবী কালামী ধারার প্রকাশ ও প্রতিষ্ঠার আগের মানুষ। তাঁর আকীদা সালাফের আকীদা। ফলে তাঁর আকীদাকে কালামী ধারায় ব্যাখ্যা করা মানে বিকৃত করা। ফলে কালামী ধারায় ত্বহাবিয়্যাহর সকল ব্যাখ্যা সালাফীদের দৃষ্টিতে বিকৃতি ও অপব্যাখ্যা ছাড়া আর কিছু নয়। 
ফলাফল কী দাঁড়ালো? উভয় ধারায় ত্বহাবিয়্যাহর ওপর যতো কাজ হয়েছে সবগুলো বিকৃতি, ত্বহাবীর বক্তব্যের অপব্যাখ্যা। এটা কিন্তু আমার কথা নয়। তাদের বিপরীতমুখী দৃষ্টিভঙ্গির চূড়ান্ত ফলাফল এটা। আসলে বাস্তবতাও এটা থেকে দূরে নয়। যে কারণেই মূলত আমি মতাদর্শিক দৃষ্টিভঙ্গির ঊর্ধ্বে উঠে ত্বহাবিয়্যাহকে বুঝতে ও ব্যাখ্যা করতে চেয়েছি। ভূমিকাতে বলেছি, ত্বহাবিয়্যাহর ব্যাখ্যার নামে যুগে যুগে মতাদর্শিক আকীদার চর্চা হয়েছে। মতাদর্শের খোলসে তাকে ঢোকানো হয়েছে। এটা কি আমি ভুল বা অবাস্তব দাবি করেছি? তারা নিজেরাও কি এমন দাবি করছে না? একে অন্যের ব্যাখ্যাকে অপব্যাখ্যা বলছে না? তাহলে আমার বক্তব্যের বিরোধিতা কেন? 
আরও একটি বিষয় দেখুন। আমাদের বইটি বাজারে আসার সঙ্গে সঙ্গে এক মাতুরীদী লেখক পোস্ট দিলেন, এই বই ত্বহাবীর আকীদার বিকৃতি। অতঃপর তিনি ত্বহাবীকে মাতুরীদী ধারায় লেখার ঘোষণা দিলেন। যা ছিল সুস্পষ্ট মতাদর্শিক ব্যাখ্যার ঘোষণা। ত্বহাবী তো মাতুরীদী ছিলেন না। তাহলে তাঁর আকীদাকে মাতুরীদীদের মূলনীতিতে কেন ব্যাখ্যা করা হবে? অথচ সবাই তাকে বাহ্ববা দিলেন। উ‌ৎসাহ দিলেন। দেখুন- নিজেদের মতাদর্শিক ব্যাখ্যার ঘোষণা বাহবাযোগ্য; অথচ অন্যদের মতাদর্শিক ব্যাখ্যা অপব্যাখ্যা! তারা অন্যদের মতাদর্শিক ব্যাখ্যার সমালোচনা করবেন অথচ  আমি তাদের মতাদর্শিক ব্যাখ্যার সমালোচনা করবো সেটা হবে না। কী সুস্পষ্ট ডাবল স্ট্যান্ডার্ড।    
কারণ কী? কারণ সেটাই- যে কারণে ত্বহাবিয়্যাহর সালাফী ব্যাখ্যা অপব্যাখ্যা আর কালামী ব্যাখ্যা সঠিক ব্যাখ্যা। অর্থা‌ৎ আমি যদি ভূমিকাতে স্রেফ সালাফীদের ব্যাখ্যাগুলোর সমালোচনা করতাম, কোনো অসুবিধা ছিল না। উল্টো তারা পিঠ চাপড়াতো। পীর হিসেবে মাথায় তুলতো। কিন্তু এখন কালামী ধারার ব্যাখ্যাগুলোর প্রতি স্রেফ সমালোচনাপূর্ণ ইঙ্গিত দেয়াই (সরাসরি সমালোচনা নয়) তাদের মহা মাথাব্যথার কারণ হয়ে দাঁড়িয়েছে। এখন তারা আমার বক্তব্যকে গোটা উম্মাহর হাজার বছরের তুরাস ধ্বংস করে দেয়ার নামান্তর গণ্য করে হা-হুতাশ করছেন। অথচ এই তারাই দিন-রাত ইবনে আবিল ইযয থেকে শুরু করে খুমাইয়্যিস পর্যন্ত বিপরীত ঘরানার সকল ব্যাখ্যাকে অপব্যাখ্যা বলে যাচ্ছেন। এতে তুরাস ধ্বংস হচ্ছে না। 
বাস্তবতা হলো, আমার বক্তব্য এই দুই ধারার বক্তব্যের মাঝে সবচেয়ে ভারসাম্যপূর্ণ। কারণ আমি তাদের সকলের ব্যাখ্যাকে অপব্যাখ্যা বলিনি যেমনটা তারা একে অন্যকে বলে। বরং আমাদের বইয়ের নামই হলো, 'সালাফ ও খালাফের ব্যাখ্যার আলোকে'। সালাফী ও কালামী উভয় ধারার আলিমদের ব্যাখ্যা দিয়ে আমাদের বইটা পরিপূর্ণ। সুতরাং তারা যেই ইনসাফের দিকে ডাকছেন কিন্তু বাস্তবায়ন করছেন স্রেফ নিজেদের বেলাতে, আমরা সেই ইনসাফ সকলের ক্ষেত্রে বাস্তবায়ন করে দেখানোর চেষ্টা করেছি। সকলের সঠিক কথা গ্রহণ করেছি। ভুলটা ভুল গণ্য করে এড়িয়ে গিয়েছি।
এতে শুকরিয়া জানানো উচিত ছিল। কিন্তু সেটা যে হবে না তা জানতাম। বরং সমালোচনা হবে তাও জানতাম কিন্তু পরোয়া করিনি। কারণ মানুষকে খুশি করা কিংবা সেলেব্রিটি হবার নেশা নেই আলহামদুলিল্লাহ। বরং ইলম, ইনসাফ ও উম্মাহমুখিতার পক্ষে থাকবো জীবনভর। তাতে মানুষের কাছ থেকে কী পেলাম কী হারালাম দেখার বিষয় নয়। ইমাম আজমের শাইখ হাম্মাদ ইবনে আবী সুলাইমান- বলতেন, 'বাতিলের মাথা হবার চেয়ে হকের লেজ হওয়া উত্তম'।
