---
title: আকীদাহ ত্বহাবিয়্যাহ এর প্রকাশ 
date: '2022-11-04'
tags: ['আকীদাহ', 'ত্বহাবিয়্যাহ', 'ইসলামী আকীদা']
draft: false
summary: 'আলহামদুলিল্লাহ। সুদীর্ঘ প্রতীক্ষা, নানান চড়াই-উতরাই পেরিয়ে আকীদাহ ত্বহাবিয়্যাহ এখন বইমেলাতে, পাঠকের হাতে। মহান রবের প্রতি সীমাহীন কৃতজ্ঞতা আদায় করছি।'
---

আলহামদুলিল্লাহ। সুদীর্ঘ প্রতীক্ষা, নানান চড়াই-উতরাই পেরিয়ে 'আকীদাহ ত্বহাবিয়্যাহ' এখন বইমেলাতে, পাঠকের হাতে। মহান রবের প্রতি সীমাহীন কৃতজ্ঞতা আদায় করছি। বইটি লেখার শুরু থেকে প্রকাশ পর্যন্ত দীর্ঘ পথচলায় যেসব প্রিয় মানুষ বিভিন্নভাবে পাশে থেকেছেন, সকলকে স্মরণ করছি। 
ইসলামী আকীদার অন্তর্ভুক্ত প্রায় সকল বিষয়কেই পাঠক এখানে কুরআন-সুন্নাহ, সালাফ ও খালাফের আলিমদের বক্তব্যের আলোকে এক মলাটে পেয়ে যাবেন ইনশাআল্লাহ। ফলে কলেবর কিছুটা বড় হলেও এটা নিঃসন্দেহে গুরুত্বপূর্ণ ও ইতিবাচক দিক। 
এই বই আকীদার ইতিহাসের গতিধারা বদলে দিবে, বাংলাতে আকীদা সংশ্লিষ্ট সকল সমস্যা, মতভেদ চিরতরে মুছে ফেলবে- এমন নয়। কিন্তু এটা সালাফের আকীদার বিশুদ্ধ পাঠ, ভারসাম্যপূর্ণ চর্চায় বড় রকমের অবদান রাখবে বলে আমার প্রত্যাশা। আকীদার সর্বসম্মত বিষয়গুলো নির্ভরযোগ্য সূত্রসহ সরবরাহ করবে। আর মতভেদপূর্ণ বিষয়গুলোতে উম্মাহমুখী উদার দৃষ্টিভঙ্গির এক প্রশস্ত জানালা খুলে দিবে ইনশাআল্লাহ। ফলে সেখানে কোনটা গ্রহণীয় আর কোনটা বর্জনীয়, লেখক নয় পাঠক নিজেই উপলব্ধি করবেন।  
ফলে নিজে বিশুদ্ধ আকীদা গ্রহণ ও লালনের পাশাপাশি আহলুস সুন্নাহর অন্যান্য ধারা, ভিন্ন মতের প্রতি কী দৃষ্টিভঙ্গি লালন করা উচিত, আকীদার ক্ষেত্রে আদাবুল ইখতিলাফ কীভাবে প্রয়োগ করা হবে, বিপরীত মাসলাক ও ঘরানার প্রতি কেমন আকীদা রাখা হবে, সর্বোপরি আকীদার মৌলিক বিষয়গুলোকে মৌলিকত্বের স্তরে রেখে সর্বাধিক গুরুত্ব দেয়া আর শাখাগত বিষয়গুলোকে শাখাগত পর্যায়ে রাখার মতো ভারী ও কঠিন কাজটি এ গ্রন্থের মাধ্যমে সহজ হয়ে যাবে ইনশাআল্লাহ। 
আমি আগেও বারবার বলেছি, আকীদাহ ত্বহাবিয়্যাহ গ্রন্থটি কোনো বিশেষ এজেন্ডা বাস্তবায়ন কিংবা কোনো বিশেষ মতাদর্শ প্রচার ও প্রতিষ্ঠার জন্য লেখা হয়নি। একইভাবে কোনো মতাদর্শকে আঘাত কিংবা বিলুপ্তির চেষ্টা থেকেও লেখা হয়নি। বরং দলমত নির্বিশেষে আহলুস সুন্নাহর সকল ধারাকে সামনে রেখে সম্বোধন করা হয়েছে। ইমাম ত্বহাবীসহ সালাফে সালেহীন কেমন আকীদা রাখতেন, তারা আকীদার মতভেদপূর্ণ বিষয়গুলোকে কীভাবে বুঝতেন, সেটাকেই 'খালি যেহেনে ', 'বহির্গত প্রভাবমুক্ত' থেকে বোঝা ও তুলে ধরার বস্তুনিষ্ঠ কোশেশ করা হয়েছে। পূর্ণতা তো একমাত্র আল্লাহ তাআলার। ফলে আমাদের প্রত্যাশা, বইটি প্রত্যেক সচেতন পাঠকের টেবিলে থাকবে। সাধারণ মুসলমান, শিক্ষার্থীগণ এবং বিজ্ঞ উলামায়ে কিরাম সকলে এটার মাধ্যমে উপকৃত হবেন ইনশাআল্লাহ। 
আল্লাহ কাজটি কবুল করুন। ভুল-ত্রুটি হয়ে থাকলে ক্ষমা করুন। লেখক, প্রকাশকসহ বইটির সঙ্গে সংশ্লিষ্ট সকলকে উত্তম বিনিময় দান করুন। দাওয়াতের নিয়তে আপনিও প্রচার কাজে অংশগ্রহণ করতে পারেন।
