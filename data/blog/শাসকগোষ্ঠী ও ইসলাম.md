---
title: শাসকগোষ্ঠী ও ইসলাম
date: '2022-10-14'
tags: ['শাসকগোষ্ঠী', 'শাসকগোষ্ঠী', 'ইসলামী শরীয়ত']
draft: false
summary: এখানের শাসকগোষ্ঠীর সকলে শুরু থেকেই ধর্ম নিয়ে ব্যবসা করেছে। নিজেরা আপাদমস্তক ইসলাম বিরোধী শক্তির ক্রীড়নক হয়ে, দিবারাত্র ইসলামের বিরুদ্ধে লড়াই করে, শেষ পর্যন্ত ক্ষমতার জন্য সেই ইসলামকেই বারবার ব্যবহার করেছে।
---

এখানের শাসকগোষ্ঠীর সকলে শুরু থেকেই ধর্ম নিয়ে ব্যবসা করেছে। নিজেরা আপাদমস্তক ইসলাম বিরোধী শক্তির ক্রীড়নক হয়ে, দিবারাত্র ইসলামের বিরুদ্ধে লড়াই করে, শেষ পর্যন্ত ক্ষমতার জন্য সেই ইসলামকেই বারবার ব্যবহার করেছে। টুপি, তাসবীহ, কুরআন, নারায়ে তাকবীর- এই সবকিছু সেই ধর্মব্যবসার পুরনো অস্ত্র। 
দুঃখজনকভাবে সরল-সিধা বাঙালি জাতি কখনোই তাদেরকে ঠিকভাবে পড়তে পারেনি। ইসলামের প্রতি পরম নিষ্ঠা ও ভক্তিতে হৃদয় টইটম্বুর থাকার কারণে এ জাতি যাদের মুখেই কালিমা বা আল্লাহর নাম শুনেছে, তাদেরকে সরল মনে ত্রাতা ভেবে নিয়েছে। অতীতের সকল কুকীর্তি মুহূর্তে ভুলে গেছে। বারবার একই গর্তে দংশিত হয়েছে। একই বেল তলায় বারবার মাথা ফাটিয়েছে। 
এখানের অতীত কিংবা বর্তমান শাসকগোষ্ঠীর কোনো পক্ষ ইসলামের শক্তি নয়; বরং প্রত্যেকে ইসলাম বিরোধী শক্তির সেনা-সমর্থক। এদের কেউ ইসলামী শরীয়ত,  আল্লাহর সার্বভৈৗমত্ব, কুরআন-সুন্নাহর শাসনে বিশ্বাসী নয়। ইসলামী আকীদার মৌলিক মাসায়েল ও মৌলিক আইনগুলোর প্রতিও আত্মসমর্পণকারী নয়। বরং প্রত্যেকে ইসলামী বিরোধী তন্ত্রমন্ত্রে বিশ্বাসী ও সেসব আদর্শ প্রতিষ্ঠার জন্য লড়াইকারী। হ্যাঁ ইসলাম ও উলামায়ে কিরামের প্রতি হিংস্রতা, সহিংসতার ক্ষেত্রে কেউ আগে বা পরে, কৌশলগত পদক্ষেপ হিসেবে ইসলামকে ব্যবহারের ক্ষেত্রে কেউ পটু বা অপটু, ব্যক্তিগত পর্যায়ে কেউ কেউ ইসলামের প্রতি দুর্বল ও অনুরাগী, কিন্তু দলগত দৃষ্টিভঙ্গিতে, মতাদর্শিক ভিত্তিতে সবগুলো দল ও মতাদর্শ ইসলামের মৌলিক আকীদার সঙ্গে সাংঘর্ষিক ভিত্তির ওপর প্রতিষ্ঠিত। ফলে তাদের মাথায় টুপি দেখে, মুখে 'আল্লাহু আকবার' শ্লোগান শুনে এসব বাস্তবতা ভুলে গেলে মুসলমানদের দুর্গতি ঘুচবে না। 
মানবাধিকার, ইনসাফ ও সুনীতি প্রতিষ্ঠার ক্ষেত্রেও এদের প্রত্যেকটি দল ও মতাদর্শ ভয়াবহভাবে ব্যর্থ। শোষণ ও জুলুম-পীড়নের দাগী আসামী, দুর্নীতিবাজ, রক্তচোষা, সুবিধাবাদী। এদেশের মুসলমান কিংবা সাধারণ মানুষের প্রতি তাদের কেউ কল্যাণকামী নয়। কারও কোনো দায়বদ্ধতা নেই। ফলে এ জাতির ভবিষ্যতের কোনো আশা নেই। পাঁচ বছর কিংবা পনেরো বছর পরপর চালক পরিবর্তন আর সুখের দিবাস্বপ্ন দেখা ছাড়া এ জাতির কোনো উপায় নেই। 
তাই সামাজিকভাবে ইসলাম প্রতিষ্ঠা, ব্যক্তি, পরিবার ও সমাজে ইসলামকে শক্তিশালী, প্রভাবশালী করে তোলা জরুরি। সচেতন মুসলিমরা এই দিকটাতে মনোযোগী হলে, এখানে কাজ করলে, অদূর বা সুদূর হোক একটা সুন্দর ভবিষ্যত নিয়ে আশাবাদী হওয়ার সুযোগ রয়েছে।
```
