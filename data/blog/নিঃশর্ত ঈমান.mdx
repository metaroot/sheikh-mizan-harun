---
title: নিঃশর্ত ঈমান
date: '2022-10-16'
tags: ['যুক্তিতর্ক', 'নিঃশর্ত', 'ঈমান']
draft: false
summary: প্রশ্নোত্তর কিংবা যুক্তিতর্ক নির্ভর ঈমান নিঃশর্ত ঈমানের চেয়ে উত্তম- এমন কোনো মূলনীতি নেই।
---

প্রশ্নোত্তর কিংবা যুক্তিতর্ক নির্ভর ঈমান নিঃশর্ত ঈমানের চেয়ে উত্তম- এমন কোনো মূলনীতি নেই। ফলে ইবরাহীম (আ.) আকাশের তারকা নিয়ে যুক্তিতর্ক শেষে তাওহীদের সন্ধান পেয়েছেন, মৃত পাখি জীবিত হওয়ার দৃশ্য দেখে পরকাল সম্পর্কে হৃদয়ে ইতমিনান প্রতিষ্ঠা করেছেন, আর মুহাম্মাদ  রাসূলুল্লাহ (সাল্লাল্লাহু আলাইহি ওয়া সাল্লাম) বিনা যুক্তিতর্কে আল্লাহর সন্ধান পেয়েছেন, আখিরাতে বিশ্বাস করেছেন। অথচ মুহাম্মাদ (সা.) এর ঈমান ইবরাহীম (আ.) এর ঈমানের চেয়ে বেশি মজবুত, বেশি গভীর। 
আদী ইবনে হাতেম কিংবা  আব্দুল্লাহ ইবনে সালামের মতো একাধিক সাহাবী যুক্তিতর্ক শেষে ঈমান এনেছেন। বিপরীতে খাদীজা, আবু বকর (রা.) কিংবা আলী (রা.) এর মতো মানুষরা বিনা যুক্তিতে তাওহীদে বিশ্বাস স্থাপন করেছেন। এক মুহূর্ত ভাবনা ছাড়াই রাসূলুল্লাহর দাওয়াত গ্রহণ করেছেন। খাদীজা, আবু বকর ও আলীর ঈমান উপর্যুক্ত অন্যান্য সাহাবাদের ঈমানের চেয়ে অনেক বেশি মজবুত, অনেক বেশি দামি ও গভীর ছিল।
ফলে আল্লাহ তাআলা যদি আপনাকে আলিম পরিবার, বিশুদ্ধ ইসলামী পরিবারে পাঠানোর মাধ্যমে শুরু থেকেই ঈমানী ফিতরতের ওপর, নিঃশর্ত ও যুক্তিহীন ঈমানের ওপর বেড়ে ওঠার সুযোগ দেন, তবে সেটা তাঁর বিরাট অনুগ্রহ। যারা ঝড়-ঝঞ্ঝার সঙ্গে লড়াই করে ঈমানের পথ খুঁজে পেয়েছেন নিঃসন্দেহে সেটা প্রশংসার্হ ও ঈর্ষণীয়। কিন্তু সেটাকে সর্বোতভাবে উত্তম মনে করা, সেটাকে আদর্শ ঈমানের মানদণ্ড বানানো, অন্যের যুক্তিনির্ভর ঈমানের সামনে নিজের নিঃশর্ত ঈমান ও আনুগত্যকে ক্ষুদ্র মনে করা সঠিক নয়। 
ঈমানকে বিজ্ঞান ও যুক্তির আলোকে উপলব্ধি নিষ্প্রয়োজন। যুক্তিনির্ভর ঈমানকে এককথায় উত্তম বলারও সুযোগ নেই। ফলে পরিস্থিতি তৈরি হলে ঈমান সেভাবে গ্রহণ করুন, দুর্বল হয়ে গেলে যুক্তির মাধ্যমে মজবুত করুন। এটা নিষিদ্ধ নয়; বরং জরুরি। কিন্তু প্রয়োজন না হবার পরেও শুধু শুধু যুক্তিনির্ভর হবার ফ্যান্টাসিতে ভোগা, অথবা যুক্তিনির্ভর ঈমানকে উত্তম মনে করে নাস্তিকদের কিংবা নাস্তিকতার খণ্ডনে লেখা বইপত্র পড়া, ঈমানের প্রত্যেকটা বিষয়ে যুক্তিতর্ক খোঁজা, সংশয়বাদীদের ব্লগ কিংবা পেইজগুলো ভিজিট করা আপনার জন্য হিতে বিপরীত হতে পারে। এমন ঝুঁকি নেয়া নির্বুদ্ধিতা।
