---
title: 'সেক্যুলারিজম দীন ও সমাজকে আলাদা করে ফেলেছে।'
date: '2022-10-28'
tags: ['দীন', 'সমাজ']
draft: false
summary: 'সেক্যুলারিজম দীন ও সমাজকে আলাদা করে ফেলেছে। সুতরাং আলিমগণ যদি এই মেরুকরণকে মেনে নেন, তবে সেটা তাদের জন্য, বরং পুরো উম্মাহর জন্য ক্ষতিকর হবে।'
---

সেক্যুলারিজম দীন ও সমাজকে আলাদা করে ফেলেছে। সুতরাং আলিমগণ যদি এই মেরুকরণকে মেনে নেন, তবে সেটা তাদের জন্য, বরং পুরো উম্মাহর জন্য ক্ষতিকর হবে। দেশে দুর্ভিক্ষ আসুক, লুটপাটের মাধ্যমে দেশটা দেউলিয়া হয়ে যাক, শিক্ষা ও অর্থব্যবস্থা ধ্বংস হয়ে যাক, মানুষ না খেয়ে মরুক, এগুলো সব আওয়ামী-বিএনপি রাজনীতি, এখানে আমাদের কিছু বলার নেই- এমন এপ্রোচ অত্যন্ত ভয়ংকর, আত্মবিধ্বংসী। 
বরং এসব জায়গাতে আলিমদের নেতৃত্বসুলভ, দিক-নির্দেশনামূলক বীরোচিত ভূমিকা রাখা অত্যন্ত জরুরি। এটা করতে সরাসরি রাজনীতিতে জড়ানো নিষ্প্রয়োজন, মিছিল কিংবা অবরোধ নিষ্প্রয়োজন,  আলিমদের সরাসরি সংঘাতে যাওয়ারও সুযোগ নেই এটা সুস্পষ্ট। কিন্তু সেটার প্রয়োজনও নেই। কেবল দায়িত্ববোধ ও আমানত সম্পর্কে সচেতনতাই যথেষ্ট। 
দেশ যখন ধ্বংস গহ্বরের প্রান্তে দাঁড়িয়ে, শিক্ষা, অর্থব্যবস্থা, সংস্কৃতি সবকিছু বরবাদ হয়ে পুরো জাতি যখন দেউলিয়া, তখন সাধারণ মানুষ আলিমদের কাছ থেকে দিক-নির্দেশনা প্রত্যাশা করে, কুরআন-সুন্নাহর আলোকে তাদের করণীয় কী সেটা জানতে চায়, আলিমগণ এই ক্রান্তিলগ্নে তাদের অভিভাবকত্বের দায়িত্ব পালন করবেন, পথ দেখাবেন সেটা আশা করে।
কিন্তু জাতিগত এমন দুর্দশা ও অন্ধকারঘন সময়েও আলিমগণ যদি এসব সংকটকে স্রেফ রাজনীতি ভেবে নীরব থাকেন, আকীদা, জাল হাদীস, মীলাদ-কিয়ামের মাঝে নিজেদের ভূমিকা সীমাবদ্ধ রাখেন, তবে এ জাতির কাছে তাদের অবস্থান আরও দুর্বল হয়ে পড়বে, ইসলাম যে গোটা জীবনের জন্য আলিমগণ নিজেদের জীবনের মাধ্যমেই সেটা প্রমাণ করতে ব্যর্থ হবেন। আর তখন মুসলমানরা সেক্যুলারদের কাছে আশ্রয় খুঁজবে, তাদেরকে নিজেদের অভিভাবক হিসেবে গ্রহণ করবে। আলিম ও ইসলামপন্থীরা আরও জনবিচ্ছিন্ন হয়ে পড়বেন, মুসলিম সমাজ ও জীবনে তাদের প্রভাব অন্যান্য ধর্মের পাদ্রী-পুরোহিতদের মতো সীমিত হয়ে পড়বে, মানুষ তাদেরকে নিজেদের অংশ কিংবা বেঁচে থাকার জন্য অনিবার্য মনে করবে না। এমন হলে সে দুর্গতির অন্ত থাকবে না।
খতীবগণ প্রতি জুমুআতে সমাজ নিয়ে কথা বলুন, ওয়ায়েজগণ জাতিকে বর্তমান দুর্দশা থেকে উত্তরণের উপায় বাতলে দিন। সরাসরি সংঘাতে যাবেন না। প্রয়োজনে কৌশলী হোন। কিন্তু নির্লিপ্ত বা কাপুরুষ হওয়া যাবে না।
