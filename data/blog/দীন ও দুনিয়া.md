---
title: দীন ও দুনিয়া
date: '2022-10-10'
tags: ['উম্মাহর']
draft: true
summary:
images: []
---

গৌতম বুদ্ধ মারা যাওয়ার পরে তার অুনসারীরা তাঁকে খুশি করার প্রাণান্তকর চেষ্টা অব্যাহত রাখে। শেষ পর্যন্ত যেই গৌতম নিজে জীবদ্দশায় কোনো খোদার কথা বলে যাননি, মৃত্যুর পরে তাকেই বৌদ্ধরা খোদা বানিয়ে পূজা দিতে শুরু করে। আজ সর্বত্রই তার মূর্তির পূজা দেয়া হয়। বিপরীতে বুদ্ধের অহিংস আদর্শ যা আনীত দর্শনের মূল কথা, সেটা থেকে বৌদ্ধরা সবচেয়ে দূরে চলে যায়।   
ঈসা (আ.) পৃথিবী থেকে চলে যাওয়ার পরে খ্রিস্টানরাও ঈসা (আ.) কে সন্তুষ্টকরণের প্রাণান্তকর চেষ্টা অব্যাহত রাখে। এক পর্যায়ে তাকে খোদার পুত্র এবং তিন খোদার এক খোদা বানিয়ে নিজেদের প্রকৃত খ্রিস্টান হবার প্রমাণ দেয়। তাঁর ছবি ও মূর্তি বানিয়ে পূজা শুরু করে। তাঁর নামে বড়দিন পালন, গলায় গলায় ও রাস্তার মোড়ে মোড়ে ক্রুশ স্থাপন, কথায় কথায় 'লর্ড জীজাস' বলে চি‌ৎকার অব্যাহত রাখে। অথচ ঈসা (আ.) এর আনীত তাওহীদ ও মানবিকতার দাওয়াত থেকে খ্রিস্টানরা সবচেয়ে দূরে। 
রাসূলুল্লাহ (সা.) এর সঙ্গেও তাঁর উম্মতের বড় একটা গোষ্ঠী একই পথ অবলম্বন করেছে। তিনি এমনটা হবে জেনে জীবদ্দশাতেই সতর্ক করে গিয়েছেন, 'তোমরা আমার ব্যাপারে বাড়াবাড়ি করো না যেমনটা খ্রিস্টানরা ঈসার ব্যাপারে করেছে'। কিন্তু এসব সতর্কবাণীতে কান দেয়ার সুযোগ হয়নি তাদের। রাসূলুল্লাহর আনীত দীনের মূল পয়গাম আল্লাহর বিশুদ্ধ তাওহীদ, আত্মার পরিশুদ্ধি, আল্লাহর জমিনে আল্লাহর আইন প্রতিষ্ঠার সংগ্রাম, সকল অন্যায়, জুলুম ও নৈরাজ্য বিলুপ্ত করে গোটা পৃথিবীতে আল্লাহর দীন ও ইনসাফ প্রতিষ্ঠার লড়াইয়ের কথা ভুলে যায় মুসলমান। দীনের বাহ্যিক কিছু রূপ, কিছু বিনোদনমূলক আচার-অনুষ্ঠান, কিছু মিষ্টি ও সস্তা ঐতিহ্যকে পূর্ণ দীনদারী কিংবা দীনের মহাগুরুত্বপূর্ণ অংশে পরিণত করে। বিপরীতে দীনের মূল স্পিরিট, যে স্পিরিট মরুচারী আরবদেরকে গোটা পৃথিবীর শিক্ষক বানিয়ে দিয়েছিল, রূঢ় ছাগলের রাখাল উমর ইবনুল খাত্তাবকে অর্ধ পৃথিবীর বাদশাহ ও তা‌ব‌ৎ শাসকদের আদর্শ বানিয়ে দিয়েছিল, সেই রূহ থেকে মুসলিমরা সবচেয়ে বেশি দূরে সরে পড়ে।  
সাহাবাগণ রাসূলুল্লাহর চুল, উজুর পানি, ঘাম ও থুথুকেও ভালোবাসতেন। এগুলো থেকে বরকত ও সৌভাগ্য নিতেন। কিন্তু তাঁর ওফাতের পরে কবরের পাশে বসে শোক পালন করেননি। তাঁর কবরের মাটি ঘরে নিয়ে স্মৃতিচিহ্ন হিসেবে তুলে  রাখেননি। ঘরে ঘরে তাঁর জুব্বা, টুপি, তরবারি স্থাপন করে জাদুঘর কিংবা সমাবেশস্থলে পরিণত করেননি। তাঁর জন্ম ও মৃত্যু দিবস উপলক্ষে স্বতন্ত্র কোনো অনুষ্ঠান, সভা-সমাবেশ করেননি। কারণ তারা জানতেন, এগুলো রাসূলুল্লাহর আনীত দীন নয়। এগুলো আত্মশুদ্ধি ও জাতিগত জাগরণের উপাদান নয়। এগুলো নবুওয়্যাতের শিক্ষা নয়। এগুলো তো দীনের ছাল-বাকল। প্রকৃত দীন প্রতিষ্ঠা না করতে পারলে ছাল-বাকল দিয়ে কী হবে? একারণে তারা তাওহীদের দাওয়াত ও কালিমা প্রতিষ্ঠার দাবি নিয়ে গোটা পৃথিবীতে ছড়িয়ে পড়েছেন। বুকের তপ্ত লহু ঢেলে ভূপৃষ্ঠে আল্লাহর দীন প্রতিষ্ঠা করেছেন। সময়ের বিবর্তনে মুসলমানরা দীনের মূল রূহ বর্জন করে ছাল-বাকল নিয়ে ব্যস্ত হয়ে পড়ে। দীন ও দুনিয়া সর্বদিক থেকে পশ্চাপদ জাতিতে পরিণত হয়। 
যতোদিন পর্যন্ত চেতনা ও দীনদারীর মানদণ্ড না বদলাবে, এ উম্মাহর দুর্গতি ঘুচবে না।
