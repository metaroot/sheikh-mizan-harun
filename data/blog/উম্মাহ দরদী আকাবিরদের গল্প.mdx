---
title: 'উম্মাহ দরদী আকাবিরদের গল্প'
date: 2022-11-14T21:12:14Z
lastmod: '2021-02-01'
tags: ['চেতনা', 'আকাবির', 'উম্মাহ']
draft: false
summary: 'উম্মাহ দরদী আকাবিরদের ত্যাগ ও কোরবানি'
layout: PostSimple
bibliography: references-data.bib
canonicalUrl: https://tailwind-nextjs-starter-blog.vercel.app/blog/new-features-in-v1/
---

## উম্মাহ দরদী আকাবির

আজ যেসব মহাপুরুষকে আমরা মহা শ্রদ্ধার চোখে দেখি, হৃদয়ে তাদের প্রতি দুর্বার প্রেম লালন করি, হয়তো তারা বেঁচে থাকলে অনেকেই তাদের বিরোধিতাই করতাম। কারণ জানতে-অজান্তে আমরা তাদের কর্মপদ্ধতির বিরোধিতা করে থাকি নিত্যদিন। 
এই ধরুন শাইখ আবুল হাসান আলী নদভী (র.) এর কথাই ধরা যাক। কেবল উপমহাদেশ নয়; গোটা আলমে ইসলামীতে তিনি বিংশ শতাব্দীর শ্রেষ্ঠ দাঈদের একজন বিবেচিত হন। এই মানুষটি জন্ম নিয়েছেন ও বেড়ে উঠেছেন নদওয়ার 'উন্মুক্ত' প্রাঙ্গণে। হাদীস পড়েছেন দেওবন্দে। একদিকে মাওলানা ইলিয়াস (র.) এর সঙ্গে মাসের পর মাস তাবলীগ করেছেন। অপরদিকে রায়পুরের খানকাহতে দিনের পর দিন তাসাওউফের মুরাকাবায় কাটিয়েছেন। একদিকে 'মুসলিম ভ্রাতৃসংঘ' এর রাজনৈতিক ও সংগ্রামী চিন্তাধারায় ব্যাপকভাবে প্রভাব বিস্তার করেছেন ও প্রভাব গ্রহণ করেছেন। অপরদিকে জাযীরার সালাফী মাশাইখদের সঙ্গেও জীবনভর রেখেছেন নির্ভেজাল হৃদ্যতা ও নিবিড় সম্পর্ক। এই সবগুলো বিষয় আমাদের জীবনে এখন যায়? যায় না তো।  
আল্লামা নদভী (র.) 'তারীখে দাওয়াত ও আযীমত' (সংগ্রামী সাধকদের ইতিহাস) লিখেছেন। একই মলাটে ইবনে তাইমিয়্যাহ আর জালালুদ্দীন রূমীর জীবনী এনেছেন। অথচ আমাদের কাছে দু'জন দুই মেরুর বাসিন্দা। আজকের রূমীপন্থীদের কাছে ইবনে তাইমিয়্যাহ দেহবাদী পথভ্রষ্ট। তাইমীপন্থীদের কাছে রূমী হুলূলী পথভ্রষ্ট। আল্লামা নদভী (র.) ভিন্ন বাস্তবতা তুলে ধরেছেন। তিনি দেখিয়েছেন, এই দু'জন বরং ইসলামের দু'টো শাখানদী। পানির রঙ, ঢেউয়ের প্রকৃতি, স্বাদ ও গন্ধ স্রেফ ভিন্ন। দু'টোই অভিন্ন উ‌ৎস থেকে উ‌ৎসারিত হয়ে অভিন্ন সাগরে পতিত হয়েছে।  
মুফাক্কিরে ইসলাম আল্লামা নদভী (র.) এর হৃদয়ের ভেতরে উম্মাহর জন্য সাগরসম দরদ আর পাহাড়সম ব্যাথা সবাই অনুভব করেনি। তিনি আজ বেঁচে থাকলেও সবাই অনুভব করতো না। তাইতো এক শ্রেণীর লোকজনের কাছে তিনি 'অতি-উদার', 'আবেগী সাহিত্যিক'। আরেক শ্রেণীর কাছে তিনি 'আকীদায় মিসকীন', 'ছুপা সূফী'। কিন্তু এই শ্রেণীটা কি উম্মাহর সামগ্রিক প্রতিনিধিত্ব করে? করে না। এরা বিভিন্ন প্রান্তিক ধারার প্রান্তিক গোষ্ঠী হিসেবেই থেকে যায়। বিপরীতে গোটা উম্মাহর প্রতি দরদ ও তড়প মুমিনরা ঈমানের সঙ্গে প্রকৃতিতে, শিরায় শিরায় বহন করে। ফলে আল্লামা নদভীর এই উম্মাহমুখিতাই তাকে উম্মাহর অধিকাংশ সদস্যের কাছে প্রিয়, বরণীয় ও অনুসরণীয় করে তুলেছে। এখন বাকি কেবল সাহসের সঙ্গে সে পথে চলা যে পথে তারা চলে গিয়েছেন। বাকি কেবল অতীতের মহাপুরুষদেরকে বইয়ের পাতা থেকে বের করে নিজেদের জীবনে জীবন্ত করে তোলা।  
এ পথের পথিকরা নতুন মতবাদ প্রবর্তন করেন না। সুবিধার সন্ধান করেন না। বরং 'গোল আলু'র অভিযোগ মাথায় নিয়ে, নানামুখী সন্দেহের তীর বুকে নিয়ে উম্মাহর দ্বারে দ্বারে ঘোরেন। তারা উম্মাহকে সেই হেরার পথে নিয়ে যেতে চান যেখানে উম্মাহ একদেহে লীন ছিল, এক আত্মায় বিলীন ছিল। উম্মাহ যেদিন পর্যন্ত সে পথে উঠবে না, তাদের দুদর্শা ঘুচবে না।
