---
title: ত্বহাবিয়্যাহ নিয়ে আলোচনার সারাংশ
date: '2022-11-09'
tags: ['আকীদাহ', 'উম্মাহ', 'ত্বহাবিয়্যাহ']
draft: false
summary: 'ত্বহাবিয়্যাহ নিয়ে তুফান চলছেই। আমার একান্ত শুভাকাঙ্খী মানুষজন থেমে যেতে বলছেন। ঢাকা, চট্টগ্রাম, সিলেটসহ বিভিন্ন জায়গা থেকে ম্যাসেজ পাচ্ছি। আমারও মন চায় থামা উচিত। এধরনের লেখালেখি, কাদা ছোঁড়াছুঁড়ি আমার তবীয়ত নেয় না। কিন্তু জটিলতা হলো, তখন ভুলটা প্রতিষ্ঠিত হবে। আমার উস্তাদ-মাশাইখ, ছাত্র-ছাত্রী ও মুহাব্বতের মানুষরা আমাকে ভুল বুঝবেন। ফলে ইচ্ছা না হলেও কথা অব্যাহত রাখতে হচ্ছে। '
---

# আকীদাহ ত্বহাবিয়্যাহ

ত্বহাবিয়্যাহ নিয়ে তুফান চলছেই। আমার একান্ত শুভাকাঙ্খী মানুষজন থেমে যেতে বলছেন। ঢাকা, চট্টগ্রাম, সিলেটসহ বিভিন্ন জায়গা থেকে ম্যাসেজ পাচ্ছি। আমারও মন চায় থামা উচিত। এধরনের লেখালেখি, কাদা ছোঁড়াছুঁড়ি আমার তবীয়ত নেয় না। কিন্তু জটিলতা হলো, তখন ভুলটা প্রতিষ্ঠিত হবে। আমার উস্তাদ-মাশাইখ, ছাত্র-ছাত্রী ও মুহাব্বতের মানুষরা আমাকে ভুল বুঝবেন। ফলে ইচ্ছা না হলেও কথা অব্যাহত রাখতে হচ্ছে। তবে আমি আরও সংযত, আরও বিনম্র হয়ে কথা বলার চেষ্টা করবো ইনশাআল্লাহ। অহমিকা বা আত্মম্ভরিতা প্রকাশ পায় এমন বক্তব্য এড়িয়ে চলবো। আল্লাহ তাওফীকদাতা।  
আকীদাহ ত্বহাবিয়্যাহর ওপর যেসব সমালোচনা চলছে সেটার সারকথা হলো: 
(১) এটা মাতুরীদী মানহাজ থেকে বিচ্যুত। মন্তব্য: ত্বহাবী নিজে মাতুরীদী ছিলেন না। ফলে তার ব্যাখ্যাকে মাতুরীদী ধারায় ব্যাখ্যা নিষ্প্রয়োজন। এটাকে সালাফী ধারায় ব্যাখ্যা করা হলে তো তখনও আপনারা বিরোধিতা করতেন। বিস্তারিত উত্তর (shorturl.at/APRX8) দেখুন। 
(২) ত্বহাবিয়্যাহর মাধ্যমে কালামী ও সালাফী বাদ দিয়ে নতুন মাযহাব তৈরির প্রচেষ্টা চালিয়েছেন। মন্তব্য: আমি গ্রন্থে শুরুতেই বলেছি সালাফী, আশআরী, মাতুরীদী সবগুলোই সামগ্রিকভাবে আহলুস সুন্নাহর অন্তর্ভুক্ত। ফলে নতুন মাযহাব নিষ্প্রয়োজন। কেবল সিফাতের মতপার্থক্যপূর্ণ মাসআলাগুলোতে স্রেফ সরাসরি সালাফের বক্তব্য গ্রহণের জন্য বলেছি। এটা আপনাদেরও মত। বিস্তারিত উত্তর (shorturl.at/HIQ26) দেখুন। 
(৩) ত্বহাবিয়্যাহর ভূমিকাতে সকল ব্যাখ্যার সমালোচনা করা হয়েছে। এটা কি বার শ' বছরের সকল আলিমের ওপর অপবাদ নয়? মন্তব্য: সকল ব্যাখ্যাগ্রন্থের সমালোচনা করা হয়নি। আমাদের গ্রন্থের নামই 'সালাফ ও খালাফের ব্যাখ্যার আলোকে'। ফলে সমালোচনার প্রসঙ্গই অবান্তর। স্রেফ বাস্তবতা অর্থা‌ৎ তারা যে মতাদর্শিক দৃষ্টিভঙ্গিতে ব্যাখ্যা করেছেন সেটা বলা হয়েছে। সালাফী ও কালামীরা তো বিপরীত ঘরানার ব্যাখ্যাকে অপব্যাখ্যা বলে। কিন্তু আমি অপব্যাখ্যা বলিনি। মতাদর্শিক ব্যাখ্যা বলেছি। মতাদর্শিক ব্যাখ্যা মানেই অপব্যাখ্যা বা খিয়ানত নয়। বিস্তারিত উত্তর (shorturl.at/bclx6) দেখুন। 
৪. সিফাতের মাসআলাতে আমি 'তাফউইযুল কাইফিয়্যাহ'কে একদল সালাফের মানহাজ বলেছি। অথচ এটা ভুল। নাফউইল কাইফিয়্যাহ বলতে হবে। মন্তব্য: বাস্তবতা হলো সালাফ নাফউইল কাইফ বা তাফউইযুল কাইফ কোনোটাই বলেননি। তারা বলেছেন 'বিলা কাইফ'। এটাকে পরবর্তীদের কেউ 'নফী', কেউ 'মানফী', কেউ 'মাজহূল', কেউ 'মারফূ', কেউ 'তাফউইয' শব্দে ব্যক্ত করেছেন। ফলে এটা বড় ধরনের কোনো জটিল ইস্যু নয়। তাত্ত্বিক বিতর্কে বড় করা যাবে। ফলাফল সমান। খোদ কালামীরাও বলেন, সিফাতের ক্ষেত্রে সালাফের মানহাজ- 'তাফউইয'! এটাতে- তাদের মতে- অর্থ ও কাইফিয়্যাত দু'টোই তো অন্তর্ভুক্ত। ফলে এটাকে ভুল হিসেবে দেখানোর সুযোগ কোথায়? 
(৫) মীযান হারুন কি ইলমী পর্যালোচনা ও সমালোচনাকে অস্বীকার করেন? নিজেকে মুজতাহিদ ও মুজাদ্দিদ মনে করেন যার কোনো সমালোচনা করা যাবে না? মন্তব্য: মোটেই নয়। কিন্তু সেটা মূলনীতি মেনে হওয়া উচিত। ওপরের আলোচনাতে দেখুন কয়টা সমালোচনা ইলমী আর কয়টা সমালোচনার জন্য সমালোচনা। বরং এগুলো তাও ইলমী পর্যালোচনার মাঝে পড়ে। তুহমত, অপবাদ, ট্রলের কথা তো এখানে আনলামই না। এমন করে ভুল ধরতে গেলে পৃথিবীর কারও পক্ষে বাঁচা সম্ভব হবে? তাছাড়া এবারের বইমেলাতে আকীদার আরও পাঁচটা বই বাজারে এসেছে। সেগুলো নিয়ে প্রশংসা ছাড়া তো আর কিছুই চোখে পড়ছে না। সেগুলোতে কোনো প্রকারের ভুল নেই? মীযান হারুনের ভুল বইয়ের প্রথম পৃষ্ঠা থেকেই?  
(৬) তারা বলতে পারেন, এটা যেহেতু পাঠক বেশি জানছে, কিংবা আপনি নিজে এটাকে মহাগুরুত্বপূর্ণ কাজ দাবি করেছেন সেজন্য এটার সমালোচনা হচ্ছে। মন্তব্য: সমালোচনার মূল কারণ এটা নয়। লেখকের তার কাজের প্রতি আস্থা থাকতেই পারে। ফলে এটা নিয়ে সমালোচনা বড় মাপের কোনো গবেষণার কাজ নয়। সমালোচনার মূল কারণ হলো, একদল মাতুরীদী আলিম মনে করছেন, আমি তাদের বিরোধিতায় এই গ্রন্থ লিখেছি। 
অথচ আমি বইয়ের একাধিক জায়গাতে, পোস্টে সালাফী, আশআরী, মাতুরীদী সকলকে সামগ্রিকভাবে আহলুস সুন্নাহর অন্তর্ভুক্ত বলেছি। আমি উম্মাহমুখী মনোভাব নিয়ে প্রত্যেক ধারার আলিমদের রেফারেন্স দিয়ে বইটা পরিপূুর্ণ করে ফেলেছি। ৮০০ পৃষ্ঠার মাঝে ৭০০ পৃষ্ঠাই কুরআনের আয়াত, হাদীস আর তাদের বক্তব্যে পরিপূর্ণ। এমন গ্রন্থ পাঠকের উপযোগী নয়? কেবল আল্লাহর সিফাত, আরশ-কুরসী ও কালামসহ কিছু জায়গা আছে যেখানে সালাফী ও আশআরী-মাতুরীদীদের বক্তব্যের মাঝে কোনোভাবেই সামঞ্জস্য দেয়ার কোনো উপায় নেই। স্রেফ সেই জায়গাগুলোতে আমি ইজতিহাদ করার চেষ্টা করেছি। একটা সমন্বয় দাঁড় করানোর চেষ্টা করেছি। এটুকু আমার ইজতিহাদ। এটুকু সঠিক হলে তো আলহামদুলিল্লাহ। যদি ভুল হয়েছে মেনে নেয়া হয়, তাও কি এত সমালোচনা প্রাপ্য? আপনাদেরকে তো গোমরাহ বলা হচ্ছে না, স্রেফ উম্মাহর ভেতরে সুপ্ত একটা সংযোগসূত্র আবিষ্কারের চেষ্টা করেছি, যাতে ছিন্নভিন্ন এই উম্মত আকীদার জটিল জায়গাগুলোতে কাছাকাছি থাকতে পারে এটুকুই। এটুকু হয়ে গেলে তো উম্মাহর লাভ বৈ ক্ষতি হবে না। কেন বুঝতে চাচ্ছেন না?
