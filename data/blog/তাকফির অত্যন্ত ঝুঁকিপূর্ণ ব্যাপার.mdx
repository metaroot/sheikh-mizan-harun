---
title: তাকফীর (মুসলমানকে কাফের ফাতাওয়া দেয়া) অত্যন্ত ঝুঁকিপূর্ণ ব্যাপার।
date: '2022-11-03'
tags: ['তাকফীর', 'মুসলমান']
draft: false
summary: 'তাকফীর (মুসলমানকে কাফের ফাতাওয়া দেয়া) অত্যন্ত ঝুঁকিপূর্ণ ব্যাপার।'
---

তাকফীর (মুসলমানকে কাফের ফাতাওয়া দেয়া) অত্যন্ত ঝুঁকিপূর্ণ ব্যাপার। প্রাথমিকভাবে এটা অসংহিস, তাত্ত্বিক ফাতাওয়াতে সীমাবদ্ধ থাকলেও পরবর্তীতে সেসব ফাতাওয়া বাস্তবায়নকারী একটা প্রজন্ম তৈরি হয়, মুসলমানদের মাঝে এরা ফাতাওয়ার আলোকে রক্তপাত ঘটায়। এজন্য ইমাম গাযালী লিখেছেন, 'মানুষকে তাকফীর করা থেকে যথাসাধ্য বিরত থাকা উচিত। কারণ তাওহীদের স্বীকৃতিদানকারী, নামায আদায়কারীদের রক্ত হালাল বানানো অত্যন্ত জঘন্য ব্যাপার। বরং ভুলে একজন মুসলিমের রক্তপাত অপেক্ষা এক হাজার কাফিরকে ছেড়ে দেয়া উত্তম'।  [আকীদাহ ত্বহাবিয়্যাহ: ঈমান-কুফর, তাকফীর অধ্যায়, পৃ. ২৬০] 
উমহাদেশে বিদআতী ধারার সূফী সম্প্রদায়গুলোর মতাদর্শের গভীরে তাকফীরী চেতনা নিমজ্জিত। শুরু থেকেই এসব ধারা প্রতিপক্ষকে নির্বিচারে তাকফীর করেছে। এই ধারাবাহিকতা আজও চলমান। ফলে এক্ষেত্রে সাধারণ মুসলমান ও আলিম সমাজের সচেতনতা কাম্য। 
আমি সবসময় বলে থাকি, স্রেফ ব্যক্তিগত সিদ্ধান্তের ওপর নির্ভর করে নির্দিষ্ট ব্যক্তিকে তাকফীর করা অনুচিত। এই ভারী দায়িত্ব আপনার একার কাঁধে উঠাবেন না। একান্ত প্রয়োজন হলে শীর্ষস্থানীয় আলিমদের বৈঠক, বাস্তবতা বিশ্লেষণ ও পর্যালোচনার পরে সম্মিলিত সিদ্ধান্তের মাধ্যমে সেটা করতে হবে। অথচ এদেশে মঞ্চে উঠে মন্ত্রের মতো অমুক কাফের, তমুক কাফের জপা হয়। এসব গলদ মানহাজের অনুসারী লোক থেকে নিজে সতর্ক থাকুন। অন্যদের সতর্ক করুন। এগুলো ধর্মীয় অসহিষ্ণুতা বৃদ্ধি করে। দীন ও উম্মাহকে ক্ষতিগ্রস্ত করে।
